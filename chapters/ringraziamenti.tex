\section*{Ringraziamenti}

Non so nemmeno da dove iniziare, vorrei ringraziare ogni persona che ho avuto accanto in tutto questo (lungo) percorso, tutti quelli che hanno festeggiato un esame con me, quelli che la notte prima di ogni esame erano seduti sul gradino davanti all'Orzo con una birra in mano e tutti quelli che mi hanno spronato nei momenti in cui ho pensato di mollare.

Vorrei poter ringraziare i miei nonni che avrei voluto accanto a me oggi. Perché loro, che di computer non ci hanno mai capito nulla, sono stati i primi a chiedere consiglio a me quando avevano un bisogno.

Ringrazio mio padre che sin da piccolo mi ha aiutato a coltivare questa mia passione obbligando mamma a non usare il telefono in modo che io potessi andare online (che meraviglia la 56K). Lo ringrazio per tutte quelle parole non dette ma che in qualche modo è riuscito a farmi capire.

Ringrazio mia madre che mi sopporta ogni giorno, che con i suoi piccoli gesti riesce sempre a farmi stare meglio, che mi ha regalato un po' della sua empatia e che, insieme a papà, mi ha sempre spinto a inseguire i miei sogni sapendo di avere una rete nel caso in cui fossi caduto.

Ringrazio mia sorella che spero sia orgogliosa di me almeno quanto lo sono di lei. Per aver sempre cercato di vedere il meglio di me e di farlo vedere anche a me.

Vorrei ringraziare Andrea, Stefano, Leonardo, Giulia, Simone e tutte le persone che ho incontrato nel mio cammino come scout per avermi sempre dato una scusa valida per non studiare ma anche per tutte le serate davanti a un fuoco o a una birra, per avermi fatto sentire leggero anche nei periodi in cui mi sentivo a terra, per ogni nota suonata e stonata insieme e per ogni riunione infinita che grazie a voi riusciva ad essere comunque un momento di svago.

Vorrei ringraziare il Dott. Guerri che mi ha aiutato a ritrovare un pezzo di me che avevo perso da tempo.

Ringrazio i miei colleghi, in particolare Ruggero e Aldo, che mi hanno supportato durante il tirocinio, mi hanno dato fiducia e mi sopportano ancora. 

Ringrazio Fede, per essermi stata accanto in alcuni momenti difficili, per sopportarmi ogni giorno (anche quando non mi sopporto da solo), per farmi sentire sempre leggero e per tutte le risate che è riuscita a strapparmi in ogni occasione.

Ringrazio la Professoressa Semini per l'aiuto datomi durante il tirocinio e la stesura di questa relazione nonostante i miei ritardi e le consegne notturne.

Vorrei ringraziare quei professori che sono riusciti a passarmi la passione per la loro materia e a lasciarmi insegnamenti che ancora oggi mi risuonano in testa.

Ultimo vorrei ringraziare il mio coinquilino da 2 anni, che sopporta le mie giornate no e i miei momenti di nervosismo e che al ritorno da ogni esame mi ha aspettato scodinzolante (un po' perché gli fa piacere vedermi e un po' per avere un biscottino).

Non sono bravo a scrivere e sono anche peggio ad aprirmi, quindi alcune cose possono essere suonate un po' banali o vuote ma spero che sappiate quanto ci tengo a voi.